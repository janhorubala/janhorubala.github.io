---
layout: song
title: Odpowiedź
text: Julian Tuwim
music: Aleafonic
video: https://youtu.be/-p3MrsbW_j0
---

Otóż: trzeźwy do domu nie wracam.  
Ty mnie zrozum, nie chcę cię zasmucić,  
Lecz katorgą jest ta moja praca:  
Trzeba upić się, żeby w ogóle WRÓCIĆ.
 
Bo właściwie — trzeba wyjść i iść dalej,  
I dom rzucić, i ciebie odrzucić,  
Coraz większych potrzeba oddaleń,  
Coraz pewniej nie można WRÓCIĆ.  
 
I dlatego trzeba się upić,  
Żeby siebie do szczętu zapomnieć  
I dopiero na schodach oprzytomnieć,  
Tak na palcach, jak ja wracam, WRÓCIĆ.