---
layout: post
title: Ukraina, Lwów - Restauracje
photo: assets/images/travels/portugal.JPG
comments: true
---

Wesołe miasteczko na cmentarzu: świetnie zorganizowana infrastruktura turystyczna, w wymarłym mieście-symbolu polskiej potęgi. Ogólnie warto. Część pierwsza: restauracje<br />
Plan: restauracje/kościoły<br />
Czas: 28/04/2017 - 05/05/2017

#### TL;DR

5 dni na Lwów, nie trzeba niczego planować, tylko transport i nocleg. Zaraz po przyjeździe wyrobić kartę <a href="http://www.justlviv.it/">Just Lviv It</a> i kierować się dołączoną mapą. Serio. To wystarczy. Najlepsze miejsca które zwiedziłem (restauracje i zabytki) były na tej mapie (może poza trzema).

#### PRO TIPS

- nie jechać w czasie majówki, całe miasto oblężone polakami & ukraińcami (święto pracy), noclegi 3 razy droższe
- nie jechać autobusem/samochodem, stoi się na granicy od 1 do 12 godzin (trudno przewidzieć), zamiast tego pociąg/samolot
- rozmawiać po angielsku, gdy zaczynasz mówić po polsku, ukraińcy zakładają że rozumiesz ukraiński i w efekcie dostajesz co innego niż zamawiałeś

# Restauracje

Numery od 1 do 9 są na <a href="http://www.justlviv.it/en/37/just-lviv-it-lviv-holding-of-emotions-fest-restaurants.html" target="_blank">mapie just lviv it

1. [Dom Legend](#dom-legend-dim-legend)
2. [Kryjówka](#kryjwka-kryjivka)
3. [Najdroższa Galicyjska Restauracja](#najdrosza-galicyjska-restauracja-masoska)
4. [Pstrąg, Chleb i Wino](#pstrg-chleb-i-wino-trout-bread-and-wine)
5. [Manufaktura Czekolady](#manufaktura-czekolady)
6. [Kopalnia Kawy](#kopalnia-kawy)
7. [Browar Prawda](#browar-prawda-pravda)
8. [Masoch Cafe](#masoch-cafe)
9. [Pijana Wiśnia](#pijana-winia)
10. [Szkocka](#szkocka)
11. [Kumpel](#kumpel)
12. [Dzyga](#dzyga)

#### Dom Legend (Dim Legend)

Najbardziej turystyczna restauracja/knajpa artystów. Zbudowana w pionie kamienicy, każda sala urządzona w inny sposób, na naszym piętrze kelnerami były karły. Na samej górze taras z widokiem na miasto i samochód z wiosłami. O 21 przed knajpą show, którego nie widziałem (smok przyczepiony do ściany zieje ogniem), natomiast jest to dobry moment żeby przebić się przez tłum i w środku znaleźć miejsce (ciężko o stolik). Bardzo dobre wątróbki ze smażoną cebulką i jabłkiem, dobry też zestaw miejscowych nalewek (może poza jałowcową i chrzanową).

#### Kryjówka (Kryjivka)

Restauracja stylizowana na partyzancki bunkier, na wejściu żołnierz pyta o hasło (*Slava Ukrainie!*), polewa "trutkę na moskali" (bardzo dobrą miodową nalewkę, zamówiłem potem całą karafkę) i dopiero wpuszcza do piwnicy. Na ścianach plany bunkrów i kryjówek, portrety narodowych bohaterów, wszędzie mundury, broń, kelnerzy w koszulkach UPA itd. Jest też strzelnica i krótkie przedstawienie ze strzelaniem. Wychodząc zabłądziłem i trafiłem na wewnętrzne podwórko otoczone kamienicami, które stylizowane jest na reaktor jądrowy (?) albo jakąś tajną bazę wojskową (?!). W reaktorze są dobudowane schody na zewnątrz kamienicy, które prowadzącą na dach i taras widokowy z działem przeciwlotniczym.

#### Najdroższa Galicyjska Restauracja (Masońska)

Wchodzi się z klatki schodowej do mieszkania starego dziada w szlafroku. Brudna nora, wypełniona po sufit gratami, w rogu telewizor, czajnik na gazie, wielki biały królik. Dziad się pyta czy chcesz herbaty czy od razu do sypialni… drzwi do sypialni okazują się wejściem do holu restauracji, kelnerzy w garniturach, przyciemnione światło. Restauracja masonerii: na ścianach portrety loży, za wielkim lustrem tajne przejście do innej sali, w łazienkach kible w kształcie tronów. Ceny w menu dziesięć razy droższe, ale z kartą just lviv it zniżka 90% (choć i tak ceny spore jak na Lwów). Polecam gęś, odradzam kiełbasę z kurczaka.

#### Pstrąg, Chleb i Wino (Trout, Bread and Wine)

Bardzo dobre pieczywo i pstrągi, byłem dwukrotnie i dwukrotnie wziąłem to samo (wybór kanapek i pstrąga w sosie grzybowym). Historia jest (mniej więcej) taka: był sobie trębacz i zegarmistrz, którzy pracowali w wieży na rynku. Pewnego dnia wieża się zawaliła, trębacz zginął, zegarmistrz stracił pracę więc otworzył z rodziną trębacza knajpę (w dzielnicy żydowskiej), zegarmistrz okazał się świetnym piekarzem (kanapki i pieczywo rzeczywiście są najlepsze we Lwowie), a trębacz miał znajomych w górach (nie bał się wysokości?) którzy pomagali łowić ryby (?! coś takiego przeczytałem w menu, może źle to zrozumiałem). W każdym razie polecam chleb i pstrągi. Piwo mają słabe.

#### Manufaktura Czekolady

Trzecie, obok **Kopalni Kawy** i **Browaru Prawda**, miejsce skrojone pod turystykę. Pomysł jest prosty: sklep/kawiarnia/pub które na miejscu wyrabiają towar (czekoladę/kawę/piwo). Manufaktura obejmuje cały pion kamienicy (taras na dachu), na każdym piętrze co innego: sklep z kawą, sklep z czekoladą, kawiarnia itd. Fajnie wpaść na czekoladę z mlekiem, niektórzy brali czekoladowe fondue z marshmallows, ale to chyba za dużo. Mają płatność kartą just lviv it, więc na koniec wyjazdu można kupić zapas czekolady na rok.

#### Kopalnia Kawy

Sklepo-kawiarnia, gdzie wypalają kawę na miejscu za wielką oszkloną ścianą. Można zejść do kopalni, ciemno, mokro, korytarze, dym, kilofy, latarnie itd. Typową atrakcją jest kawa z alkoholem i karmelizowanym cukrem. Kelnerzy z palnikami gazowymi karmelizują cukier na twoim stoliku 40 x 40 centymetrów, ściany są czarne od sadzy, ciekawe jak jest z BHP.

#### Browar Prawda (Pravda)

Trzypiętrowy browar na rogu rynku, mają dobrą kuchnię i piwo. Byłem pierwszego dnia, spotkałem dwie niezależne grupy znajomych. W środku w zasadzie sami polacy, którzy przyjechali do Lwowa na urodziny/kawalerskie/wyjazdy firmowe. Jest to ogólnie przygnębiające, ale można kupić <a href="http://www.fest.lviv.ua/en/news/126-frau-ribbentrop-vzhe-u-teatri-pyva-pravda/" target="_blank">ciekawe piwa</a> (Putin Huilo, Frau Ribbentrop z Merkel, Obama Hope, Trump).

#### Masoch Cafe

Gdy przed wyjazdem pytałem ukraińców, co warto zobaczyć, to wszyscy na pierwszym miejscu mówili o **Masoch Cafe**, mimo że niektórzy przyznawali że nawet tam nie byli. Leopold von Sacher-Masoch był austriackim pisarzem, który w książce *Wenus w futrze* opisał półroczny eksperyment, w którym był niewolnikiem baronówny Fanny von Pistor (stąd termin - masochizm). Przed pubem stoi metalowa rzeźba Masocha, przy której <a href="https://youtu.be/qbKUSqCLUL8" target="_blank">biczuje się</a>, ku uciesze przechodniów, klientów pubu. Wpadłem tylko na drinka (duży wybór i wprawni barmani), w tym czasie kilka osób zostało "ukaranych" przez kelnerki choć z yt wynika że cały program obejmuje polewanie roztopionym woskiem, masaż kostkami lodu itd.

#### Pijana Wiśnia

Lekka nalewka z owocami wiśni jaką można kupić na rynku i w okolicach **Domu Legend**. Zwykle stoją tam od rana tłumy pijanych ludzi, raczej słaby alkohol, dobry na drogę powrotną do domu (rozlewają do papierowych kubeczków i wrzucają po kilka wiśni do środka).

# Poza mapą

#### Szkocka

Koniecznie! Jedyne miejsce którego nie ma na mapie *Just Lviv It*, a które naprawdę warto odwiedzić. Słynna restauracja, gdzie spotykała się lwowska szkoła matematyczna tak naprawdę była w innym miejscu, teraz została przeniesiona i połączona z hotelem. Wszyscy klienci których spotkaliśmy, byli bardziej lub mniej związani z matematyką (studenci, wykładowcy, ludzie znający pośrednio Mazura czy Kuratowskiego). Po sali krążyła replika *Księgi Szkockiej* - niewielki zeszyt podarowany przez żonę Banacha, w którym zapisywano problemy, rozwiązania i nagrody za rozwiązanie zadań matematycznych. Można również obejrzeć *Mechanikę* Stefana Banacha i współczesną *Księgę Szkocką*, gdzie od 2012 roku ludzie zapisują problemy i nagrody i zostawiają kontakt do siebie (często maile w domenie .edu). Specjalnością zakładu (tak jak i kiedyś) jest gęś pieczona w winie, najlepsza we Lwowie. Ceny mniej więcej o połowę wyższe niż w pozostałych knajpach lwowskich, lekko snobistyczna atmosfera (jedna pani była oburzona, że większość klientów restauracji nie wie co to <a href="https://en.wikipedia.org/wiki/Lebesgue_integration" target="_blank">Całka Lebesgue’a</a>)

#### Kumpel

Restauracja która powinna stać w Warszawie zamiast Szwejka. Klimatyczne miejsce, gdzie prawie cały czas leci polska muzyka z lat 20 i 30. Stylizowana na trochę elegancki, warszawski pub, coś między 20-leciem międzywojennym, a *Złym* Tyrmanda. Można wypić bardzo dużo dobrego piwa, zjeść do tego świetne przystawki i podziwiać świetnie urządzone wnętrze (na miejscu są wielkie kadzie w których warzy się piwo).

#### Dzyga

Zmęczony całym tym turystycznym zgiełkiem, szukając czegoś bardziej autentycznego, trafiłem na jam session polsko-ukraińskiej grupy jazzowej w pubie *Dzyga*. Jedzenie takie sobie, piwo może być, ale program artystyczny, dla kogoś kto chce trochę bardziej wejść w miasto, bardzo ciekawy.
